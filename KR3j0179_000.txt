# -*- mode: mandoku-view; -*-
#+TITLE: 紺珠集
#+DATE: 2015-08-24 23:26:27.578180
#+PROPERTY: ID KR3j0179
#+PROPERTY: BASEEDITION WYG    
#+PROPERTY: JUAN 提要
<pb:KR3j0179_WYG_000-1a>¶
欽定四庫全書　　　　　子部十¶
　紺珠集　　　　　　　　雜家類五(雜纂之屬/)¶
　　提要¶
　　　　(臣/)等謹案紺珠集十三卷不著撰人姓名案¶
　　　　晁公武郡齋讀書志亦載有此書十三卷稱¶
　　　　為朱勝非編百家小説而成以舊説張燕公¶
　　　　有紺珠見之則能記事不忘故以為名其所¶
　　　　言體例卷數皆與今本相合則此書當為勝¶
<pb:KR3j0179_WYG_000-1b>¶
　　　　非所撰然書首有紹興丁巳灌陽令王宗哲¶
　　　　序稱紺珠之集不知起自何代建陽詹寺丞¶
　　　　出鎮臨汀命之校勘將鏤板以廣其傳云云¶
　　　　考丁巳為紹興七年而宋史勝非以紹興二¶
　　　　年入相尋罷去五年復起知湖州引疾歸廢¶
　　　　居八年而卒是宗哲作序時勝非方以故相¶
　　　　里居若此書果出其手不應刋校之人俱不¶
　　　　能詳知姓氏於情理殊為可疑或公武所紀¶
<pb:KR3j0179_WYG_000-2a>¶
　　　　有悮未可知也其書皆抄撮説部摘録數語¶
　　　　條分件繫以供獺祭之用體例頗與曽慥類¶
　　　　説相近惟類説引書至二百六十一種而此¶
　　　　書所引祗一百三十七種視慥書僅得其半¶
　　　　然其去取亦頗有同異未可偏廢且其所見¶
　　　　書尚多古本亦有足與世所行本互相叅討¶
　　　　者如方言奕偞容也一條今本注曰奕偞皆¶
　　　　輕麗之貎而此書則註云奕奕偞偞又今本¶
<pb:KR3j0179_WYG_000-2b>¶
　　　　私䇿纎䓲穉抄小也一條此書引作私纎穉¶
　　　　抄策小也證之下文策字本次在抄字下則¶
　　　　此書所引為長盖雖徴据叢雜而旁見側出¶
　　　　其足資考證者亦多固未可槩以襞積譏之¶
　　　　矣乾隆四十三年八月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　總　校　官　(臣/)　陸　費　墀¶
#+PROPERTY: JUAN 原序
<pb:KR3j0179_WYG_000-3a>¶
紺珠集原序¶
紺珠之集不知起自何代試嘗仰觀乎天文俯察乎地¶
理凡可以備致用者雜出於諸子百家之說支分派别¶
原始要終粲然靡所不載誠有益於後學然珠之為物¶
生於洲而崖不枯固寳之矣是珠也其色紺然異乎夜¶
光之類惟取其文焜燿而已凡人之思慮有為物所蔽¶
而昏昧者取其珠而玩之則了然心悟渙然氷釋固足¶
以開聰明備記遺忘豈小補哉學者於此能勤而熟覽¶
<pb:KR3j0179_WYG_000-3b>¶
之亦若提珠在手厯厯無忘其所能雖相去千百嵗之¶
乆可以坐見其創述之本末則囊括倫類盖無餘藴矣¶
以是而名其帙不亦宜乎建陽詹公寺丞出鎮臨汀僕¶
幸登其門一日出示兹集俾之校勘訛舛將命工鏤板¶
以廣其傳僕因得以詳究焉増益其所未能所得多矣¶
揚子不云乎侍君子晦斯光窒斯通其是之謂歟紹興¶
丁巳灌陽令王宗哲序¶
